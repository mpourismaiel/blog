---
title: "شروع فرانت‌اند دولوپمنت"
date: 2018-06-27T01:35:03.284Z
categories: ["برنامه‌نویسی", "فرانت‌اند", "آموزش"]
---

من مهدی پوراسماعیل هستم. حدود پنج سال سابقه برنامه‌نویسی سمت کاربر دارم و تو یه مجموعه مقاله میخوام برنامه‌نویسی سمت کاربر رو توضیح بدم. قبل از شروع مقالات نیازه که یک سری نکات رو بگم و مقاله‌ها و کتاب‌هایی که نیازه رو معرفی کنم.

اول از هر چیز، این مقالات نوشته میشن برای اینکه جامعه فرانت‌اند دولوپر گسترده‌تر بشه و افرادی که وارد این جامعه میشن راحت‌تر مسائل رو یاد بگیرن. هر چند مقالات فوق‌العاده زیادی به زبان انگلیسی هست ولی همه ما به انگلیسی یا مسلط نیستیم یا یادگیری بعضی چیزا به این زبان برامون سخته. ضمن اینکه امیدوارم این مقالات باعث بشه افرادی که میخوان شغل فرانت‌اند دولوپمنت رو شروع کنن با دونستن مسائلی که تو این وبسایت میاد بتونن سریع‌تر به حدی از سواد که برای این شغل نیازه برسن و راحت‌تر استخدام بشن.

مسائل زیادی هست که باعث شده این وبسایت رو راه بندازم. خوشبختانه برای ما شرکت‌ها هر روز بیشتر به سمت توسعه وب یا توسعه با کمک تکنولوژی‌های وب میرن ولی متاسفانه دولوپر توی این زمینه مثل هر زمینه دیگه‌ای توی حیطه برنامه‌نویسی خیلی کمه و منابع موجود به زبان فارسی هم برای یادگیری بسیار محدوده. ضمن اینکه شرکت‌هایی که دنبال دولوپر هستن معمولا امکان استخدام کارآموز یا سه تا شش ماه آموزش نیروی تازه‌کار رو ندارن.

یکی از مهم‌ترین توانایی‌ها توی برنامه‌نویسی دونستن زبان انگلیسیه. این وبسایت درست نشده که حتی یک درصد از منابع انگلیسی رو ترجمه کنه چون حتی یک درصد از مقالات انگلیسی بیش از حد زمان میبره تا ترجمه بشه و تا وقتی ترجمه بشه احتمال اینکه موضوعات مورد بحث تو اون مقاله از مد بیفته زیاده. همونطور که قبلا نوشتم، هدف من از این وبسایت فقط ایجاد توانایی اولیه‌ست و کمک به نیروهای تازه‌کار برای ساده‌تر کردن روند پیدا کردن کار. در نتیجه اگه به زبان انگلیسی تسلط ندارین حتما برای یادگیری زمان، انرژی و هزینه‌های مورد نیاز رو بذارین چون به شدت در ادامه مسیر کمکتون میکنه.

## توضیحات کلی فرانت‌اند دولوپمنت

اول از هر چیز بهتره توضیح بدم فرانت‌اند دولوپمنت چیه. این وبسایتی که دارین میبینین شامل ظاهرش، تمام تعاملاتی که باهاش دارین و همه منطقی که پشتشه توی حوزه فرانت‌انده.

قبلا فرانت‌اند به این معنی وجود نداشت. قبلا جاوااسکریپت ایجاد شده بود برای ایجاد افکت‌هایی که وبسایت رو جذاب‌تر کنه. در حال حاضر جاوااسکریپت امکان ایجاد منطق‌های پیچیده رو میده و میشه از این منطق‌ها استفاده کرد که اپلیکیشن‌های خیلی پیچیده‌ای درست کرد. وبسایت‌هایی مثل فیسبوک، توییتر، ترلو، AirBnB، تسکولو، اپ تحت وب اسنپ و خیلی وبسایت‌های دیگه از تکنولوژی‌هایی استفاده میکنن که روند توسعه یک اپلیکیشن رو راحت‌تر کنه. تکنولوژی‌هایی که برای توسعه یک اپلیکیشن هستن و میان و میرن بیش از حد زیادن و اصلا نیاز نیست یک نفر همه اینا رو بلد باشه. کاملا امکان این هست که بدون استفاده از حتی یک لایبرری یا فریم‌ورک یک اپلیکیشن خیلی بزرگ رو توسعه داد ولی استفاده از این لایبرری‌ها و فریم‌ورک روند توسعه رو سریع‌تر میکنن.

علاوه‌بر منطق برنامه، توسعه یک برنامه نیازمند توسعه ظاهر اون هم هست. توسعه ظاهر همیشه توی نوشتن HTML و CSS خلاصه نمیشه. روند‌ها و فریم‌ورک‌ها و preprocessorهای زیادی هستن که میتونن توی ایجاد ظاهر برنامه یا وبسایت کمک کنن و که توی باقی مقالات راجع به اونها هم صحبت میشه تا اگه میخواین یه وبسایت ساده رو توسعه بدین نیاز نباشه از React و Styled Component استفاده کنین.

## توضیح درباره روند آموزشی

مقاله‌هایی که مینویسم در مورد فریم‌ورک‌ها و موضوعات زیر خواهند بود. این موضوعات برای این انتخاب شدن که محبوبیت بالایی دارن (به هیچ‌وجه به این معنی نیست که محبوب‌ترینن) و برای این انتخاب شدن که یاد گرفتن در موردشون میتونه یاد گرفتن فریم‌ورک‌های مرتبط رو خیلی ساده‌تر کنه. دونستن مفاهیمی که تو مقالات میان تا حد خوبی ضروری هستن و دونستنشون نه تنها شانس استخدام رو افزایش میده بلکه برای حرفه‌ای‌تر شدن هم ضروری هستن. ولی این به این معنی نیست که نباید موضوعات دیگه یا جایگزین رو یاد بگیرین. هر کدوم از فریم‌ورک‌ها و لایبرری‌ها و زبان‌های معرفی شده جایگزین‌های زیادی دارن و اگه بهردلیلی فکر میکنین گزینه بهتری هستن حتما سراغشون برین.

روند کلی مقالات به این شکل خواهد بود که هر موضوع بین یک تا چند تا مقاله خواهند داشت که با مثال در مورد موضوع و ترجیحا توسعه یه پروژه کوچیک سعی میکنم اون موضوع رو توضیح بدم. توی همه مقالات لینک مقالات و شاید ویدیو‌های دیگه هم باشه برای مطالعه بیشتر که ضروری هستن. علاوه بر اینها توضیحاتی هم در مورد اینکه چطور اون موضوع یا فریم‌ورک بوجود اومده و با چه دیدی توسعه داده میشن و چرا باید استفاده بشن میدم که شاید استفاده ازشون رو راحت‌تر میکنه.

- **Static Typing**: جاوااسکریپت زبان Dynamic Typeه. تایپ‌های داینامیک از طرفی جذابن که بهتون اجازه توسعه سریع و بی‌دغدغه رو در اول راه میدن ولی بعد از مدتی که پروژه بزرگ‌تر میشه برای نوشتن هر خط کد مجبورین کد‌های قبلی رو چک کنین و مطمئن بشین با کد فعلی تعاملشون بدون مشکل خواهد بود. در حالی که تایپ‌های استاتیک جلوی هر گونه مشکل رو قبل از بوجود اومدن میگیرن. به عبارتی با استفاده از یه زبان Static Type مثل TypeScript تنها نگرانیتون بوجود اومدن باگ منطقی توی کدتون خواهد بود.
- **Functional JS**: فانکشنال یه پارادایم محبوب برنامه‌نویسی مثل Object Orientedه که به ما قول کدی رو میده که تا حال خیلی زیادی قابل پیش‌بینیه. نوشتن کد فانکشنال برای اپلیکیشن‌های هر ابعادی پیشرفت اون پروژه رو راحت‌تر میکنه و به همین دلیل بلد بودنش از نیازهاست.
- **SASS**: Sass یه زبان مشابه CSSه که برای ساده‌تر کردن نوشتن استایل ساخته شده. Sass به طور مستقیم روی مرورگر قابل اجرا نیست و نیاز به کامپایل شدن به CSS داره ولی با امکانات خیلی زیادی که میده ارزش اضافه کردنش به محیط کاریمون رو داره.
- **Bootstrap**: بوت‌استرپ یه فریم‌ورک دیزاینه که تعداد خیلی خوبی کامپوننت رو استایل میده و میشه با استفاده ازش بدون هیچ استایل اضافی هر وبسایتی رو ظاهرش رو درست کرد. بوت‌استرپ شدیدا قابل تغییره و این در کنار کامل و تمیز بودن دیزاینش باعث شده یکی از محبوب‌ترین فریم‌ورک‌های دیزاین بشه.
- **React**: ری‌اکت یکی از محبوب‌ترین فریم‌ورک‌های فرانت‌اند دولپنمته. همیشه میشه بدون هیچ فریم‌ورکی وبسایت یا اپلیکیشن نوشت ولی با استفاده از یه فریم‌ورک خوب ساخت هر چیزی آسون‌تر و سریع‌تر میشه. ضمن اینکه با استفاده از فریم‌ورک بقیه افراد تیم راحت‌تر میتونن متوجه ساختار پروژه و شیوه کار اون بشن.
- **Redux**: ریداکس یه استور یا محل ذخیره‌ست که میشه اطلاعات و وضعیت اپلیکیشن رو تو هر لحظه توش ذخیره کرد و دید. ریداکس معمولا در کنار ری‌اکت استفاده میشه که بشه اپلیکیشن‌های پیچیده طراحی کرد و برای خیلی از پروژه‌ها حتی نیاز نیست به سمتش برین ولی دونستنش یا دونستن یه استور به صورت کلی مهمه.
- **Service Workers**: سرویس‌ورکرها قابلیت‌های خیلی خوبی رو به هر اپلیکیشنی میدن. یکی از این قابلیت‌ها امکان دسترسی به اپلیکیشن شما به صورت آفلاین بعد از اولین ورود کاربر به سایتتونه.
- **Ava**: نوشتن تست برای کدها خیلی مهمه و چیزیه که همیشه به خاطر تصور سختیش فراموش میشه یه به تعویق میفته. دونستن اینکه چطوری میشه برای کد Unit Test نوشت از ضروریات برنامه‌نویسیه و فرقی نمیکنه اپلیکیشنتون در چه ابعادیه. علاوه بر یونیت تست باید تست‌های دیگه‌ای هم نوشت که مطمئن بشیم اپلیکیشن‌های مرتبطمون با هم هماهنگ هستن و با بکند درست کار میکنن و غیره. Ava یه فریم‌ورک خوب برای نوشتن تسته.

## عبارات

این مقاله‌ها به فارسی نوشته شدن ولی به دلیل تخصصی بودن موضوع نیازه که از عبارات اصلی که به زبان انگلیسی هستن استفاده بشه که در آینده باعث ایجاد سردرگمی نشه. همه عبارات تو این قسمت هستن که اگه معنیش روشن نبود بتونین از این قسمت به عنوان استفاده کنین.

- **Development**: توسعه

- **FrontEnd**: سمت کاربر؛ برنامه‌نویسی وب در دو سمت صورت میگیره. سمت سرور(BackEnd) و سمت کاربر. سمت کاربر هر چیزیه که کاربر نهایی میبینه و باهاش تعامل داره درحالی که سمت سرور همه فعالیت‌های مربوط به مدیریت ریکوئست، مدیریت منابع، مدیریت دیتابیس و ... رو شامل میشه.

- **Library**: کتابخانه. این عبارت اشاره داره به یک پلاگین یا حتی یک فایل ساده که شامل یک یا چندین کلاس یا حتی یک فانکشن میشه که میتونین برای کارهای مختلف ازشون استفاده کنین.

- **Framework**: چارچوب؛ و به همین سادگی، برای ایجاد یک برنامه از یک فریم‌ورک میتونین استفاده کنین که چارچوب کلی برنامه و بخشی از روند بعدی توسعه رو براتون آماده میکنه. معمولا یک فریم‌ورک از لایبرری‌های مختلف استفاده میکنه، فایل‌ها و پوشه‌های اولیه رو آماده داره و شما بعد از نصب اون فریم‌ورک با استفاده از استاندارد‌ها و لایبرری‌های اون میتونین توسعه وبسایتتون رو سریع‌تر پیش ببرین.

- **AJAX (Asynchronous JavaScript and XML)**: پروسه درخواست منابع توسط JavaScript یا XML و دریافت اون منابع. به عبارتی ارسال ریکوئست، انتظار برای دریافت جواب به صورت Asynchronous و دریافت جواب.

- **Synchronous**: روند اجرای خطی برنامه. این مدل اجرا به این شکله که هر خط از کد پشت سر هم و یکی بعد از دیگری اجرا میشه. هر خط از برنامه وقتی اجرا میشه تا وقتی تموم نشه خط بعدی اجرا نمیشه.

- **Asynchronous**: روند اجرای غیر خطی. توی این مدل هر خط بلافاصله بعد از اجرا خط بعدی اجرا میشه. این روند اجرای جاوااسکریپته. این روند برای این تو جاوااسکریپت استفاده میشه که برنامه توی یک thread اجرا بشه و نیازی نباشه درگیر مشکلات چند پروسه بشیم. این مشکلات شامل ایجاد یک کانال بین پروسه‌های مختلف میشه که برای عمده وبسایت‌ها نیازی نبوده تا وقتی که از جاوااسکریپت استفاده‌ای جز زیبا کردن وبسایت نمیشده. الان که جاوااسکریپت برای ایجاد اپلیکیشن‌های پیچیده علاوه بر ایجاد وبسایت‌های ساده میشه نیاز به اجرا بخش‌هایی از کد خارج از ترد اصلی بوجود اومده که تو یکی از مقالات در آینده توضیح میدم چه ویژگی‌هایی وجود داره که بشه ازش بهره برد.

- **Unit Test**: برای توضیح این عبارت باید اول معنی یونیت مشخص بشه. یونیت رو میشه کوچک‌ترین جزء منطقی هر قسمتی از کد در نظر گرفت. توی مقاله مربوط به Unit Test توضیحات بیشتری مربوط به این عبارت میاد ولی برای توضیح خیلی خلاصه، تست هر جزء کوچکی از برنامه توضیح خوبیه.

- **End to End Test**: تست کردن برنامه از سمت کاربر تا سمت بکند به صورتی که برای کاربر نمایش داده میشه. به این شکل که تک تک اجزای هر صفحه و همه صفحات و تمام تعاملات مربوط بهشون.

- **Functional Programming, Object Oriented Programming, ...**: پارادایم‌های مختلف برنامه‌نویسی که اینجا زیاد در موردشون به طور مستقیم صحبت نمیشه ولی نیازه که در موردشون مطالعه کنین.

این لیست با هر عبارت جدیدی توی مقالات آپدیت میشه.

## توسعه مقالات

من این مقاله‌ها رو با ذهنیت خودم از فرانت‌اند دولوپمنت مینویسم و خیلی راحت ممکنه اطلاعات ضروری رو فراموش کنم که نیازه بنویسم یا چیزی رو پیچیده‌تر از چیزی که باید بنویسم. در نتیجه خواهش میکنم که در صورت اتفاق همچین چیزایی یه کامنت بذارین یا ایمیل بدین یا به ریپوی این بلاگ کانتریبیوت کنین.
